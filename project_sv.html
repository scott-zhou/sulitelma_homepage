<div class="col-xs-12">
        <h4>MARIEFRED</h4>
        <h4>FAKTA OM STADEN</h4>
    <p>
    Mariefred är en tätort i Strängnäs kommun belägen vid Mälaren,
cirka sex mil väster om Stockholm. Totalt finns det cirka
34 000 invånare i kommunen varav cirka 5 500 bor i Mariefred.
Staden är en av landets mest välbevarade trähusstäder. Den
gamla stadskärnan är en av de största attraktionerna, belägen
i skuggan av Gripsholms slott. Staden har en huvudgata som
leder rakt ned mot Mälarens vatten.<br />
        <br />På Gripsholms slott finns statens porträttsamling samt andra
konstutställningar. Olika aktiviteter anordnas ofta på slottet,
bland annat det årligen återkommande evenemanget “Musik
på Gripsholm”. I Mariefred finns även Östra Södermanlands
Järnväg, som är en av Sveriges minsta museijärnvägar med
persontrafik.<br />
        <br />Vid Mariefreds västliga utkant ligger naturreservatet
Hjorthagen. Det är ett inhägnat område med gamla ekar och
fritt strövande dovhjortar.
    </p>
    <h4>HISTORIA</h4>
    <p>
        Mariefreds historia går tillbaka till 1370‐talet då Bo Jonsson
Grip lät bygga en borg på en udde, Gripsholm, som efter
flera utbyggnader senare blev det kungliga Gripsholms slott
under Gustav Vasa på 1530‐talet. Själva namnet Mariefred kan
tillskrivas ett kloster som uppfördes av kartusianmunkar 1493,
och låg där nuvarande kyrkan ligger. Klostret hade namnet
Pax Mariae, som betyder “Marias fred”, och bebyggelsen runt
omkring fick så namnet Mariefred.
    </p>
    <h4>FRAMTID</h4>
    <p>I dag är Mariefred den mest besökta kommundelen i hela
Strängnäs. Kommunen planerar för en stadig befolkningstillväxt
om cirka 1  % årligen vilket innebär ett tillskott av cirka
2 000 bostäder fram till år 2020. Mariefreds del av kommunens
ökning bedöms till cirka 30 %. Den största gruppen inflyttare
är unga barnfamiljer och personer i arbetsför ålder.</p>
</div>
<div class="col-xs-12">
    <img class="img-rounded img-responsive" alt="Sweden" src="assets/project.jpg" />
</div>